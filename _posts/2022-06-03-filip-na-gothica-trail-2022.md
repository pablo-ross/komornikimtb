---
layout: post
title: Filip na Gothica Trail 2022
date: 2022-06-01T08:57:07.864Z
image: assets/uploads/kmtb-gothica-trail-2022.jpg
categories:
  - Aktualności
  - Zawody
  - Wyprawy
tags:
  - Gothica Trail
  - Ultramaraton
author: ola
---
No to pojechał! 😱 Nasz zawodnik Filip, miłośnik gravelu, wybrał się na Gothica Trail - 2022 - Rowerowy Ultramaraton Gravelowy Pomorza Środkowego. Poczytajcie o tym szalonym wyzwaniu i zobaczcie jakie przygody spotkały Filipa na tej wyprawie ⤵️
<!--more-->

> "Idea była następująca: 400 km w mieszanym terenie, 3000 m przewyższeń oraz 60 h na przejazd po wyznaczonym śladzie GPS. Obowiązywała formuła samowystarczalności czyli masz to, co wieziesz ze sobą lub to, co możesz kupić po drodze (zabroniona jest pomoc z zewnątrz, chyba że ogólnodostępna dla wszystkich uczestników). Podobnie organizacja ewentualnych noclegów, możliwa była dopiero po starcie wyścigu. Zawodnicy startowali co 5 min w grupach do 15 osób.  Żeby było ciekawiej, każdy z uczestników otrzymał przepustkę, do której zbierane były pieczątki ze skrytek ukrytych na trasie w wyznaczonych lokalizacjach GPS. Zadanie to nie było obligatoryjne jednak pozwalało zatrzymać się na chwilę i zobaczyć okoliczne atrakcje turystyczne.
>
> Trasa wyścigu startowała i kończyła w nadmorskiej miejscowości Jarosławiec, Zachodniopomorskie, Poland  oraz wiodła w okolicach zachodniopomorskich miast Koszalina i Słupska. Charakter trasy był zróżnicowany: od gładkich i płaskich asfaltów, przez betonowe płyty, naturalne ścieżki gruntowe lasów, szutrowe szlaki i serpentyny, aż po kamieniste i korzeniste zjazdy i podjazdy oraz wąwozy strumieni i rzek. Choć trasa była wyznaczana z naciskiem na przejezdność i szybkość przelotową, ścieżki wytyczane tak, żeby nie tonąć w piachu lub błocie, to pojawiły się fragmenty trudniejsze technicznie, które tylko dodały wyrafinowanego smaku przygody i walki. Szlak zahaczał o lokalne atrakcje turystyczne, w których uczestnicy zbierali wcześniej wspomniane pieczątki. Były to: Latarnia Morska Darłówko , ceglana wieża widokowa na wzgórzu Krzyżanka, obiekt 3001 - skład głowic atomowych Podborsko, kamienne kręgi w Grzybnicy, elektrownia szczytowo-pompowa Żydowo, "Czerwony most" kolejowy na Grabowej, Czarcia Góra koło pałacu w Warcinie, zabytkowa elektrownia wodna Gałąźnia Mała oraz wiele innych ciekawych miejsc, przy których nie było skrytek do odszukania.
>
> Pogoda podczas wyścigu była, jak sam organizator podsumował po fakcie, KATASTROFALNA. Pierwszego dnia miały miejsce na zmianę: ulewy, mniejsze opady deszczu, burze i grad. Na drugi dzień do nieustających opadów doszedł jeszcze spadek temperatury poniżej 10⁰C (odczuwalne 4⁰C) – pogoda iście listopadowa.
>
> Był to mój debiut w ultramaratonie gravelowym. Założeniem było przejechać jak najwięcej pierwszego dnia tak, by pokonać ponad połowę trasy, przenocować (noc ciemną) w agroturystyce, wstać skoro świt i drugiego dnia dokończyć trasę. Niestety, plany planami, ale życie je zweryfikowało i ze względu na defekt układu hamulcowego, przemarznięcie uniemożliwiające doraźną naprawę hamulca musiałem zakończyć trasę drugiego dnia na ok. 330tym kilometrze 😞 Deszcz, przemarznięte dłonie, bóle przyczepu mięśnia czworogłowego uda uniemożliwiające efektywne podjazdy pod górę dały mi się we znaki, znacznie obniżając morale i średnią prędkość (z ponad 20km/h pierwszego dnia na poniżej 15km/h drugiego). Awaria była gwoździem do trumny, który przesądził o wycofaniu się z dalszej rywalizacji. Zostało 70 km -  tak mało i tak wiele zarazem… Z informacji organizatora wynika, że ponad 100 osób z zapisanych 250 poddało walkę przez ekstremalnie trudne warunki.
>
> Gothicę wspominam mimo wszystko pozytywnie. Po pierwsze pobiłem rekord jazdy dziennej ciągiem i to w zróżnicowanym terenie. Po drugie nawiązałem nowe kontakty i zdobyłem cenne doświadczenia zarówno te, które doświadczyłem na własnej skórze jak i te wynikające z rozmów z kompanami w podróży. Nie poddaję się i idę, a w zasadzie jadę 🙃 dalej. Teraz jednak czas na regenerację i przywrócenie roweru do stanu użyteczności. Za niecałe dwa tygodnie (11.06) kolejne wyzwanie czyli Pyra Trail 2022  i 300 km do pokonania.”

To się nazywa hart ducha! Taki dystans, w takich warunkach to mimo wszystko wyczyn jakich mało. Coś nam się wydaje, że Pyra Trail to będzie dla Filipa pestka i ogromna - tylko i wyłącznie - przyjemność 😁 Powodzenia!

Więcej zdjęć: <https://www.facebook.com/Komorniki.MTB/posts/3184431871874453>

Komorniki MTB Team - zawsze w dobrym kierunku🙂