---
layout: post
title: Jędrzej i Przemek na Rowerem na Śnieżkę 2025
date: 2025-09-14
image: assets/uploads/kmtb-rowerem-na-sniezke-2025.jpg
categories:
  - Aktualności
  - Zawody
tags:
  - Rowerem na Śnieżkę
author: ola
---
W ubiegłą niedzielę, 7 września, odbył się charytatywny wyścig Rowerem na Śnieżkę. Stanowi on jedną z dwóch okazji w ciągu roku na sprawdzenie swoich sił w starciu z „Królową Karkonoszy".
<!--more-->

W tym roku nasz Klub reprezentowali Jędrzej Ratajczak i Przemysław Tabaka.

Jak to wyglądało opowiedział nam Jędrzej:

"Jest to jeden z bardziej satysfakcjonujących wyścigów w jakim można wziąć udział!

Ten dzień wyglądał następująco: Pobudka około 6:00. Następnie pożywne śniadanko. Zapakowanie roweru na bagażnik + w gratisie poranny chłodek (około 5°C). Zmiana koncepcji ubioru. Przejazd do Karpacza w tajemniczej aurze zamglonych dróg. Oszronione pola robiły wrażenie i skłaniały do refleksji nad tym czy aby na pewno jazda na „krótko" to dobry pomysł.

Później już wszystko toczy się błyskawicznie - odprawa, start honorowy, kilka minut oczekiwania w słoneczku i wreszcie wybija 8:00 a wraz z nią upragniony start ostry.

Przed każdym z blisko 300 śmiałków do pokonania ponad 14km i 1000m przewyższenia. Trasa wiedzie niemal cały czas pod górę. Nogi w duecie z pomiarem tętna szybko informują że dziś nie będzie drugiej strefy (trzeciej i czwartej również ze świecą szukać).

Trud został kolarzom wynagrodzony zjawiskowo piękną pogodą. Czyste, błękitne niebo, dogrzewające słoneczko i niemal bezwietrzna pogoda sprawiły, że triumfalne ujęcia z „samej góry" nadają się na każde profilowe.

Wszyscy szeroko uśmiechnięci i zadowoleni z dokonanego osiągnięcia, i nie ma tu dużego znaczenia czy trasę pokonało się w godzinę, dwie czy dłużej. Każdy walczył ze swoimi bólami, przeciwnościami i problemami. Każdy finalnie wyszedł z tego starcia zwycięski.

Jest to wyścig jedyny w swoim rodzaju. W dodatku biorąc w nim udział każdy uczestnik włączył się w akcję zakupu pomp insulinowych dla młodych potrzebujących.

Każdemu kto nie próbował pokonać siebie i pomóc innym serdecznie to doświadczenie polecam!"

Link do wyników: <https://live.ultimasport.pl/1209/index.php?site=results&d=MTB&n=&c=all&a=all&g=all>

Komorniki MTB Team - zawsze w dobrym kierunku 🙂
