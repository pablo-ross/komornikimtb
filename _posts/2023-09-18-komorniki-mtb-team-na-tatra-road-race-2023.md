---
layout: post
title: Komorniki MTB Team na Tatra Road Race 2023
date: 2023-09-14T11:21:11.544Z
image: assets/uploads/kmtb-tatra-road-race-2023.jpg
categories:
  - Aktualności
  - Zawody
tags:
  - Tatra Road Race
author: ola
---
Podhalańska Masakra Piłą Mechaniczną i Piekło Południa w jednym. Tak właśnie będziemy wspominać tegoroczną edycję TatraRoadRace, na której nasz Team zagościł z solidną, 7-osobową reprezentacją.
<!--more-->

Ta impreza to prawdziwe święto kolarstwa szosowego w Polsce, zwłaszcza dla miłośników piekielnych podjazdów  i epickich zjazdów. Jeden z najciekawszych i zapewne najtrudniejszy z amatorskich wyścigów szosowych już od 2015 roku przyciąga magią kultowych, kolarskich miejscówek: Bachledówka, Salamandra, Pitoniówka, Ostrysz, Czerwienne, Słodyczki, Butorowy... Słuchając o nich już nabierasz respektu a podjeżdżając przekonujesz się, że ani jedno słowo nie jest przesadzone. Ścianki, sztajfy, sztywno, mocno...żadnych serpentyn, ułatwień, jak tylko się da to wprost pod górę, jakby asfalt był zbyt cennym dobrem, by marnować go na jakieś szlaczki. 10%, 20%, tyle z reguły pokazuje licznik, czasem i więcej, podchodząc aż pod magiczne 30%, ale w tych momentach trudno jest już coś dostrzec na ekranie, zwłaszcza gdy samemu rysuje się szlaczki od lewej do prawej 🔁

Wąskie, aczkolwiek dobre ( i to bardzo!👌)asfalty łączą podhalańskie wsie rozsiane po grzbietach pogórza: Butorowy Wierch, Palenica Kościeliska, Mietłówka i oczywiście Gubałówka z najwyżej położoną wsią w Polsce - Zębem i baaardzo szybkim z niego zjazdem 🚀. Szczyty malowniczych wzgórz z płachtami pól i łąk wyniesione ponad otaczającą przestrzeń stają się bajkowym amfiteatrem do podziwiania tych cudownych scenerii wraz z panoramą Tatr ⛰️🏔 i z bohaterem pierwszego planu - Giewontem.

I słońce☀️🥵. Ostre promienie przypiekają niczym ognie piekielne. Cienia jak na lekarstwo (cóż, są za to widoki 😉), ledwo odczuwalny wiatr tylko i wyłącznie na zjazdach, powietrze stoi, z nieba leje się zaskakujący, nieomal 30-stopniowy żar wciąż letniego, choć przecież już wrześniowego słońca. 

To był niezapomniany wyścig. Dla większości z nas to debiut na tej imprezie a zarazem debiut na górskim wyścigu szosowym. Umieraliśmy tego dnia wielokrotnie. Z wysiłku, wyczerpania, spiekoty. Profil niczym zęby piły poharatał nasze mięśnie, kolana i plecy, solidnie też nadwyrężył psyche. Podjazd, zjazd i tak w kółko. Brak odpoczynku w peletonie, trudno o wsparcie się na kole. Jechać swoje i tylko swoje, nie spalić się, nie przegiąć, dojechać. Takie słowa, jak mantrę, powtarzaliśmy w głowie tysiące razy. Na mityczną Bachledówkę czekaliśmy z myślą, iż będzie to apogeum tych mąk, ale nic bardziej mylnego. Okazała się ona tylko przedsmakiem, preludium,  zaledwie piątym kręgiem piekła...a po tych kilku górskich premiach odległość 500m nabrała nowego znaczenia już na zawsze.... Ale daliśmy radę 💪, choć wyścig, zakończony oczywiście na 10% podjeździe, dawał nam porządnie w kość do samej mety 🏁

Organizator - Tatra Cycling Events wraz z charyzmatycznym frontmanem 😊, jak zawsze stanął na wysokości zadania. Świetna miejscówka, mega przyjemne miasteczko zawodów z zapleczem noclegowym i bufetowym (nasza baza w Rewita Kościelisko okazała się strzałem w dziesiątkę 🎯), mistrzowsko wytyczona i perfekcyjnie zabezpieczona trasa, przesympatyczna, zawsze pomocna obsługa, niezapomniany bufet na trasie i przepyszny makaron🍝 na mecie, o jaki trudno na rowerowych zawodach. Do tego, po dekoracjach najlepszych z najlepszych, tombola 🎰 dla wszystkich uczestników wyścigu (mamy wśrod nas aż trzech szczęśliwców 😀🎁) i jeszcze na koniec wieczorne ognisko. No i 🔝 zdjęcia 📸, cudowne, ale one to już mówią same za siebie 🤩👌 

Wspaniałe przeżycie, cudowny dzień, HARD AS HELL, ale było warto 😊👍

Za rok 10-ta, jubileuszowa edycja. Coś nam się wydaje, że ojoj! będzie się działo! 😉😎

W podhalańskim piekle udział wzięli:

#### 🔥 Dystans HARD 

59.5 km, 1730 m UP

* Aleksandra Socha 
* Krzysztof Skaza
* Przemysław Marek 

#### 🔥🔥 Dystans AS

95.4 km, 2678 m UP

* Szymon Cisowski 
* Tomasz Jabłoński 
* Mateusz Przybył 
* Roland Socha 

Bardzo, ale to bardzo dziękujemy Grupa Cichy-Zasada za udostępnienie #Volkswagen #Caravelle, która to po raz kolejny przekształciła się w wesoły autobus 🚍 i ciężarówkę 🚚 w jednym pozwalając nam ogarnąć rowerowo-bagażową logistykę i komfortowo odbyć tę niekrótką przecież podróż 😏

Wyniki: <https://my.raceresult.com/224930/results>

Komorniki MTB Team - zawsze w dobrym kierunku🙂