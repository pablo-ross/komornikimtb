---
layout: post
title: Komorniki MTB Team na Poznańskiej Korbie 2021
date: 2021-07-20T21:06:05.706Z
image: assets/uploads/poznanska-korba-2021.jpg
categories:
  - Aktualności
  - Zawody
tags:
  - Poznańska Korba
  - Pierścień dookoła Poznania
author: ola
---
Nadszedł ten dzień. 

17 lipca wczesnym rankiem rozpoczął się dla wielu pierwszy w życiu tak długi wyścig – 176 km, czyli **Poznańska Korba** ! 
Start dwustu osób następował falami od 6 do 8 rano w idealnych warunkach: 24 stopnie, pochmurne niebo, minimalny wiaterek i gratisowa kawka na rozruch 😊. 
<!--more-->

Trasa przepiękna, prowadzona Rowerowym Pierścieniem dookoła Poznania, obfitująca we wszystkie możliwe nawierzchnie (tylko 20% asfaltu) wycisnęła z zawodników siódme poty (ok 900m przewyższeń). Na 112 kilometrze jedyny punkt odżywczy z kiełbaskami z ogniska, owocami, słodkościami i wspaniałą obsługą pomagającą nalać drżącym dłoniom wody czy izotonika a nawet piwka bezalkoholowego.

Rodziny, znajomi i kibice, dzięki wyposażonym trackerom, cały czas mogli śledzić i wspierać zmagania zawodników online na mapie trasy.  Ostatnie 30-40 km w pełnym słońcu i żarze dodały smaczku i przypomniały o wszelkich wcześniejszych kontuzjach, słabościach oraz szlifowały hart ducha, wytrwałość i wytrzymałość. Niesamowita atmosfera wyścigu udzielała się wszystkim, czuć było swego rodzaju "elitarność zawodów" a jednoczesna solidarność w trudach całej rowerowej braci wsparta była doskonałą organizacją.

Na końcu, w cieniu kórnickich drzew, wśród tego doborowego towarzystwa buzowała wymiana doświadczeń, wrażeń i radości, a wielu niedowierzanie zamieniło w przekonanie, że tak! można to przejechać! za jednym zamachem! a nawet się pościgać! I przekroczyć swoje granice! 

Ekipa KMTB zostawiła krew, pot i łzy radości na tych poznańskich szutrach w obsadzie: 
 - Filip Sznajder 
 - Izabela Michalak 
 - Tomasz Michalak
 - Robert Ratajczak
 - Szymon Cisowski

Do zobaczenia za rok 😁

Komorniki MTB Team - zawsze w dobrym kierunku🙂 