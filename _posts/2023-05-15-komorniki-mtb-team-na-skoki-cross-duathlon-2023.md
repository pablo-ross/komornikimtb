---
layout: post
title: Komorniki MTB Team na Skoki Cross Duathlon 2023
date: 2023-04-27T10:17:04.005Z
image: assets/uploads/kmtb-skoki-cross-duathlon-2023.jpg
categories:
  - Aktualności
  - Zawody
tags:
  - Duathlon
  - Skoki Cross Duathlon
author: ola
---
W minioną niedzielę 23 kwietnia odbył się SKOKI CROSS DUATHLON  organizowany na terenie Gminy Skoki jako pierwsze z dwóch wydarzeń składających się na 7 edycję Duo Cykl Wielkopolska.
<!--more-->

Zawodnicy do wyboru mieli start indywidualny lub w sztafecie. Nasi zawodnicy, Kasia Krzycka i Mateusz Koszyczarek, zdecydowali się na sztafetę mieszaną. (5,6 km biegu - 16 km jazdy rowerem - 2,8 km biegu)

Punktualnie o godz. 10.30  jako pierwsza na linii startu stanęła Kasia. Na pierwszym etapie do przebiegnięcia miała dwa okrążenia po 2,8 km. Trasa prowadziła w większości ścieżkami leśnymi. Była tu potrzebna duża koncentracja, by nie nabawić się kontuzji na wszechobecnych korzeniach i piachu. Mimo to biegło się przyjemnie i szybko. Najgorszą jednak częścią była długa prosta na ścieżce pieszo-rowerowej już poza lasem. Wydawałoby się, że tu już będzie łatwo i lekko, tak w sam raz na złapanie oddechu. Ale niestety to było myślenie życzeniowe. Lekki wiaterek i cień lasu zastąpiły duchota i prażące słońce i siły wyparowywały jak kamfora 🥵. Bufet na początku drugiego okrążenia uratował sytuację - łyk wody orzeźwił i pozwolił złapać drugi oddech na drugie kółko, na którego końcu, na strefie zmian czekał Mateusz. Szybka zmiana opaski z pomiarem czasu i na drugi etap trasy wystartował Mati, który miał do pokonania 16 km rowerem.

Trasa rowerowa prowadziła wzdłuż Jeziora Budziszewskiego. Szybka, prosta, z lekkim wzniosem. Pierwsza część trasy była trochę pofalowana, z dużą ilością korzeni, gałęzi i miejscami grząskim piaskiem. Największym smaczkiem było miejsce, w którym jadąc z górki przez mostek trzeba było wyhamować do zera, skręcić ostro w lewo i podjechać pod górkę wąziutką ścieżką przyklejoną do schodów. Nie było tu mowy o pomyłce 😁 Po kilku kilometrach w lesie nawrotka i przez resztę trasy aż do mety długa prosta przez las. Ale żeby nie było zbyt łatwo była to przeprawa przez morze kałuż, trzeba było podejmować dobre decyzje, jeśli nie chciało się zachlapać siebie i maszyny. 😁 Drugim przeciwnikiem był wiatr, oczywiście prosto w twarz... Nie było możliwości żeby odetchnąć, ale kto miał parę w nogach mógł pocisnąć, żeby uzyskać jak najlepszy czas. Mateusz z impetem wpada na kreskę, odstawia rower i dobiega do strefy zmian, gdzie już czeka wypoczęta Kasia 💪 Kolejne szybkie przekazanie opaski i Kasia rusza na ostatni etap, gdzie tym razem do przebiegnięcia ma jedno okrążenie. Po 14 minutach dobiega do końca trasy, gdzie linię METY przebiega razem  z Mateuszem.

I tak właśnie Skoki Cross Duathlon 2023 przechodzi do historii. Zadowoleni i szczęśliwi kończą pierwszy wspólny start w Sztafecie Mieszanej na dobrym 4️⃣ miejscu 😀💪🔥 

Podsumowując cała imprezę, możemy z czystym sumieniem stwierdzić, że organizacja  imprezy na wysokim poziomie. 😀 Trasa biegowa i rowerowa szybka i  bardzo dobrze oznakowana 👍 Atmosfera w miasteczku rewelacyjna. Na pewno tu wrócimy 😀

Komorniki MTB Team - zawsze w dobrym kierunku🙂 