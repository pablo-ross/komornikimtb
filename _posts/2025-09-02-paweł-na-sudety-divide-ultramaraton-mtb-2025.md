---
layout: post
title: Paweł na Sudety Divide Ultramaraton MTB 2025
date: 2025-08-24
image: assets/uploads/kmtb-sudety-divide-2025.jpg
categories:
  - Aktualności
  - Zawody
tags:
  - Sudety Divide Ultramaraton MTB
  - Polskie Kolarstwo Przygodowe
author: ola
---
W długi sierpniowy weekend odbył się Sudety Divide Ultramaraton MTB 2025 czyli Sudety na raz!
<!--more-->

Jest to impreza organizowana przez Polskie Kolarstwo Przygodowe, na której – jak mawiają organizatorzy – "gwarantujemy, że będzie ciężko i pod górę, i w dół". I rzeczywiście trudno się z tym nie zgodzić 😅

Bazą zawodów było Kudowskie Centrum Kultury i Sportu, a organizatorzy jak zwykle nie zawiedli w dostarczeniu solidnej dawki emocji i górskiego terenu.

Nasz Klub reprezentował ➡️ Paweł Terlecki 💪 Poczytajcie jego relację z tej przygody⬇️

Już na starcie można by spokojnie zatrudnić Michaela Buffera, żeby krzyknął swoje słynne "Let's get ready to rumble!". Bo trasa naprawdę była ringiem – nie tylko dla nóg, ale i dla głowy. Do wyboru były dwa dystanse: około 220 km oraz około 500 km, oba w formie pętli rozpoczynających się i kończących w Kudowie.

Wybrałem krótszą trasę – ponad 220 km i ponad 6000 m przewyższenia. Plan był prosty: przejechać całość ciągiem, ewentualnie złapać krótką drzemkę na ławce, jeśli zmęczenie weźmie górę. Ostateczny wynik: 24 godziny i 20 minut jazdy. Pogoda dopisała, a sama trasa okazała się mieszanką wszystkiego, co w Sudetach najlepsze i najtrudniejsze.

Było mnóstwo wypychania roweru po stromych zboczach, a czasem i zejść w miejscach, gdzie bez roweru szło szybciej. Ale największą nagrodą były techniczne zjazdy, które wywoływały szeroki uśmiech. Najlepiej zapamiętałem zjazd z Wielkiej Sowy po północy – mrok, adrenalina, pełna koncentracja, a jednocześnie ogromna frajda.

Jak podkreśla organizator, Leszek Pachulski, Sudety Divide to "Pachulszczyzna klasy premium" – czyli prawdziwego MTB: strome podjazdy, krzaki i wielkie kamienie. Wszystko to sprawiło, że trasa była wymagająca, ale jednocześnie niezwykle satysfakcjonująca.

Podsumowując – Sudety Divide 2025 to wyścig pełen wyzwań i pięknych widoków. To nie był start "na cyferki", tylko na przeżycia: na walkę z terenem i samym sobą, na poczucie, że naprawdę wjechało się w góry pełną gębą. I dokładnie to dostałem 👌

Link do wyników: <https://kolarstwoprzygodowe.pl/wyniki/>

Komorniki MTB Team - zawsze w dobrym kierunku 🙂
