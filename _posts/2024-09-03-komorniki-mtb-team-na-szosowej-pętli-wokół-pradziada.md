---
layout: post
title: Komorniki MTB Team na szosowej pętli wokół Pradziada
date: 2024-08-16T10:50:34.015Z
image: assets/uploads/kmtb-pradziad-2024.jpg
categories:
  - Aktualności
  - Treningi
tags:
  - Pradziad
author: ola
---
Na początku czerwca kilkoro naszych szosowych zapaleńców podjęło próbę zdobycia góry nazywanej czeską wersją Mount Ventoux czyli popularnego kolarskiego szczytu Praděd (Pradziad).
<!--more-->

Wtedy dość niespodziewanie plany pokrzyżowała nam pogoda zaskakując tuż pod szczytem burzą z obfitymi opadami deszczu. 😩 Trzeba było być racjonalnym i pomino żalu się wycofać, ale jak to mówią: „co się odwlecze, to nie uciecze”. 😉

Podczas jednej z naszych klubowych wakacyjnych „ustawek szosowych” dość spontaniczne padł pomysł: „słuchajcie, a może by tak spróbować w tym roku jeszcze raz?”. 💪

Jak wiecie u nas „od słowa do czynu” jest bardzo blisko i pomimo wakacji w lekko zmodyfikowanym składzie spotkaliśmy się w pewien sierpniowy, sobotni poranek na parkingu w miejscowości Zlaté Hory. 😎 Do Oli, Rolanda i Krzysztofa dołączyli zachęceni opowieściami z poprzedniego wyjazdu Michał oraz Przemek. 

Pogoda była idealna, a plan działana nakreślony przez Rolanda dla wszyskich jasny. Zostało nam zatem wpiąć nogi w pedały, zakręcić korbami i ruszyć na blisko 100 km pętlę z przewyższeniem wynoszącym ponad 2000 m. 🔥

Dla urozmaicenia postanowiliśmy odwrócić kierunek jazdy na pętli, ale główny cel czyli upragnione zdobycie Pradziada (1491 m n.p.m.) - najwyższego szczytu w paśmie górskim Wysokiego Jesionika był niezmienny. 💪

Tym razem wszystko zagrało na 100% i po kilku godzinach jazdy mogliśmy nacieszyć swoje oczy wspaniałymi sudeckimi widokami rozpościerającymi się spod wieży przekaźnikowej zlokalizowanej na wierzchołku Pradziada. 😍

Co prawda ciężko było na szczycie znaleźć kawałek ustronnego miejsca, żeby odpocząć i w spokoju kontemplować przyrodę, bo chętnych do zrobienia „selfie” z Pradziadem było tego dnia naprawdę wielu … i to nie tylko na rowerach. 

Okazało się, że w dniu naszego wyjazdu w rejonie Pradziada rywalizowali biegacze górscy startujący w lokalnym maratonie. Mieliśmy zatem okazję nieco ich wesprzeć i dopingować na ostatnich kilometrach podbiegów. 👏

Szczyt zaliczony, ale jak to mówią bez KNEDLICZKÓW i KOFOLI się nie liczy! 😜 Zatem po obowiązkowej sesji zdjęciowej zjechaliśmy ze szczytu w kierunku schroniska, gdzie z nieopisaną wręcz przyjemnością uzupełniliśmy kalorie, racząc się czeskimi specjałami. 😋

Nasyceni widokami i kulinariami ruszyliśmy na drugą cześć naszej pętli w kierunku miejscowości Jeseníky. Po drodze w pięknym uzdrowisku Karlova Studánka trafiliśmy na Pojez festival, gdzie głównymi atrakcjami były food trucki serwujące gastronomiczne przysmaki pogórza jesenickiego oraz emocjonujące pokazy akrobacji na rowerach BMX. Świetna impreza! 🤟

Trzeba przyznać, że północno-wschodni region Czech to piękne tereny dla wycieczek rowerem szosowym. Gładkie wijące się serpentynami asfalty, długie dające satysfakcję z pokonania podjazdy oraz niesamowicie ekscytujące zjazdy to tylko kilka powodów, dla których warto odwiedzić ten region.

My na pewno wracamy, a plany będą się zapewnie szybko krystalizowały. Kto to wie może już podczas najbliższej klubowej „ustawki szosowej”. 😅

Komorniki MTB Team - zawsze w dobrym kierunku 🙂