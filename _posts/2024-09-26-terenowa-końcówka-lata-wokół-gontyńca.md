---
layout: post
title: Terenowa końcówka lata wokół Gontyńca
date: 2024-09-24T06:28:50.369Z
image: assets/uploads/kmtb-gontyniec-2024.jpg
categories:
  - Aktualności
  - Treningi
tags:
  - Chodzież
  - Gontyniec
author: ola
---
Na sobotę 21 września prognozy pogody były naprawdę letnie, dlatego też nasz pięcioosobowy zespół Komorniki MTB Team w składzie dwa Tomki, Krzychu, Paweł i Roland postanowił dojechać na parking w Chodzieży tuż obok domu kultury i miejscowego amfiteatru.
<!--more-->

Roboczy plan zakładał objechać chodzieskie klasyki i tak też się stało, czego efektem było ponad 50 km ścieżek i szutrów (tylko 8% asfaltu). Podjazdów i zjazdów nie brakowało, bo suma przewyższeń lekko przekroczyła 1000m.

Rozpoczęliśmy od rundy rozgrzewkowej wokół jez. Miejskiego, a skoro już ta strona moreny chodzieskiej to pierwszy podjazd na górę Talerz, lepiej znaną jako ChodzieSki czyli miejscowy stok narciarski. Jednak najwięcej interwałowych ścieżek znajduje się w okolicach góry Gontyniec (192 m n.p.m.) i głównie tam spędziliśmy resztę dnia.

Dla entuzjastów terenowego MTB to naprawdę świetny teren. Oddolnie budowany i rozwijany „Park rowerowy Gontyniec” to sieć zarówno starych szlaków jak i nowych ścieżek, które także zawierają sporo atrakcji dla miłośników jazdy grawitacyjnej ze stolikami, hopkami, bandami.

Nie mogło zabraknąć klasycznej prostej przez „siedem wzgórz” albo „siedem górek” gdzie solidna prędkość na zjazdach pełnych korzeni miesza się ze ściankami podjazdowymi. Jednym słowem pure MTB jak na płaskopolskę przystało.

Lekko zmęczeni ale turbo zadowoleni zakończyliśmy kawką i piwkiem free na miejscu startu/mety. To była naprawdę fajna rowerowa sobota. Kto jeszcze nie był w Chodzieży, to warto tam podjechać i pokręcić się rowerem po okolicy.

Komorniki MTB Team - zawsze w dobrym kierunku 🙂