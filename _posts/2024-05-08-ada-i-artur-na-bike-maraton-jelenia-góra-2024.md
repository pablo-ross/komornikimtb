---
layout: post
title: Ada i Artur na Bike Maraton Jelenia Góra 2024
date: 2024-05-08T09:40:16.304Z
image: assets/uploads/kmtb-bm-jelenia-gora-2024.jpg
categories:
  - Aktualności
  - Zawody
tags:
  - Bike Maraton
  - Jelenia Góra
author: ola
---
5 maja odbył się drugi w sezonie wyścig cyklu Bike Maraton, przenosząc się w macierzyste Karkonosze, do Jeleniej Góry. Bike Maraton Jelenia Góra wieńczył coroczny rowerowy weekend w tym mieście, gdyż dzień wcześniej odbył się wyścig Jelenia Góra Trophy Maja Włoszczowska MTB Race w formacie olimpijskim XCO zaliczony do kalendarza UCI. W sobotę odbył się także konkurs dla dzieci Maja Race Kids oraz rajd rowerowy Jeleniogórska Szprycha- Parada Rowerów.
<!--more-->

Na starcie aura bardzo słoneczna i ciepła jednak po 2 godzinach nadeszły chmury i zrobiło się nieco chłodniej, co bynajmniej nie zmartwiło zawodników. Nie padało, ale intensywny deszcz z gradem nawiedził okolicę dnia poprzedniego, "dzięki" czemu trasa obfitowała w pokaźne kałuże nie do ominięcia.

Trasa w zdecydowanej większości płaska i szybka ale na każdym z dystansów nie brakowało ciężkich podjazdów. Żeby nie było nudno 😉 organizator zapewnił też pełne spektrum urozmaiceń: odcinki asfaltowe, trawiaste, szutrowe, szerokie leśne dukty, wąskie single (zjazdy palce lizać!👌) i co nieco błota. 

Start z Placu Ratuszowego. Pierwsze 9 km trasy przebiega w pełnym słońcu i z ośnieżoną jeszcze panoramą Karkonoszy w tle, po czym wjeżdża do lasu w kierunku pięknych Rudaw Janowickich. Zawodnicy na dystansie Mega najbardziej zapamiętają tradycyjny,  trudny kondycyjnie, asfaltowy wjazd pod "Łopatę", na dystansie Classic zaś trzy leśne, niewygodne podjazdy, jeden po drugim, w połowie trasy. 10 km przed metą nastąpił wyjazd z leśnych ostępów i zawodnicy mknęli do mety przemierzając pola, miejscowość Łomnica oraz zalesione Wzgórza Łomnickie aby przed metą docisnąć na asfalcie w kierunku mety zlokalizowanej w jeleniogórskim Parku Paulinum.

Komorniki MTB Team reprezentowali oczywiście 😉:

* Adrianna Owczarek na dystansie MEGA (55 km, 1100m UP) zajmując  4️⃣miejsce w kategorii K2!! 🎉👏 
* Artur Owczarek na dystansie CLASSIC (30 km, 600m UP)

Wyniki: <https://bikemaraton.com.pl/jelenia-gora/wyniki/>

Kolejna odsłona cyklu w Polanicy-Zdrój. Błoto zamówione? 😜

Komorniki MTB Team - zawsze w dobrym kierunku 🙂