---
layout: post
title: Komorniki MTB Team w Stroniu Śląskim 2025
date: 2025-06-22
image: assets/uploads/kmtb-stronie-2025.jpg
categories:
  - Aktualności
  - Treningi
tags:
  - Stronie Śląskie
author: ola
---
Stronie Śląskie to miejscówka, do której wraca się chętnie i często. My zagościliśmy tam ponownie akurat w weekend, kiedy to się już w końcu wypadało a słońce dogrzało co nieco powietrze. Timing idealny!
<!--more-->

Co było w planach? Kamloty, single Bike Region Glacensis, szutry i - trochę niespodziewanie - asfalty. 4 dni, 11 niewyżytych klubowiczów, bezmiar gór i dziesiątki kilometrów rowerowych szlaków. To musiało się udać!

Na rozgrzewkę ruszyliśmy na trasę pierwszego etapu Mouflon Tracks, z małymi modyfikacjami. Dużo singli, dużo flow, fantastycznie odnowiony Milky Way, a więc "łatwo, lekko i przyjemnie" no i dużo, dużo frajdy. Rudka, Stronie Śląskie, Ostoja, Jodłów, Śnieżnik, Międzygórze. Sprawdzone, znane i lubiane.

Kolejnego dnia przyszła pora na "prawdziwe" MTB. Pierwszy etap Sudety MTB Challenge w wersji Classic dał nam popalić. Tu singli brak, bo przenieśliśmy się w rejon Gór Bialskich i Złotych. Za to zdobyliśmy z rowerami (bo na rowerach nie bardzo było jak) Rudawiec, Brusek, Smrk i Czernicę, poruszając się sporo granicznym, graniowym szlakiem.

Nasz trzeci dzień to z kolei drugi etap tej górskiej etapówki. Wróciliśmy tym sposobem w rejony wszystkim bardziej znane i okraszone singlowymi odcinkami. Ale żeby nie było za łatwo, po pit-stopie w Schronisku pod Śnieżnikiem ruszyliśmy na kolejny fragment granicznego szlaku, by malowniczą acz wymagającą ścieżką zdobyć Trójmorski Wierch i wieżę na jego szczycie. Trasa wymiksowana i zdecydowanie bardziej jezdna. I szutry i single i wspomniany szlak graniczny stworzyły kapitalną całość i zrobiły nam dzień.

Pozostało spakować się i ruszyć na ostatni, niedzielny szlak. Tym razem z Lądka Zdroju ponownie na trasę Mouflon Tracks (etap 2), dla krótszej jazdy i szybszej ewakuacji do domu. Orłowiec i Trojak nie zawiodły, a Rock Garden zapewnił dreszczyk emocji na pożegnanie.

A o co chodzi z tą szosą? Nie każdemu było dane wsiąść na tym wyjeździe na MTB. Ale nic straconego! Był to niezły pretekst do poszukania szosowych pętli w tym rejonie. Poszukiwania okazały się całkiem owocne. Trzy pętle polsko-czeskie i jedna krótsza w całości po stronie polskiej. Szosowcy objechali Góry Złote, Masyw Śnieżnika i wypuścili się nawet na czeskie Jeseniki. Trasy bardzo ciekawe i przyjemne, asfalty - zwłaszcza czeskie - godne polecenia. Stronie niespodziewanie okazało się ciekawą opcją również na szosówkę.

Do tego piękna pogoda i widoki. Pyszne pierogi w Międzygórzu, pstrąg w Pisarach, obowiązkowa pizza u Prezesowej i kofola oraz miodownik w Czechach. I niezawodne towarzystwo. Wszystko to złożyło się na kolejny kapitalny wypad klubowy.

Stronie i Lądek powoli podnoszą się po wrześniowej tragedii. Serce się kraje, kiedy patrzy się na zniszczenia w tych wspaniałych miejscach. Jedźcie tam i korzystajcie z lokalnej oferty, jaką dają mieszkańcy. Bez nas, bez Was, trudniej im będzie wrócić do normalności.

My na pewno wrócimy tam kolejny raz.

Komorniki MTB Team - zawsze w dobrym kierunku 🙂
