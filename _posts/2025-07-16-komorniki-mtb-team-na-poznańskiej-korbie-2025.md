---
layout: post
title: Komorniki MTB Team na Poznańskiej Korbie 2025
date: 2025-06-29
image: assets/uploads/kmtb-korba-2025.jpg
categories:
  - Aktualności
  - Zawody
tags:
  - Poznańska Korba
author: ola
---
Cała sobota w siodle - tak właśnie wygląda Poznańska Korba, która w tym roku już po raz piąty wystartowała z pięknego miejsca jakim jest Camping Oaza w Kórniku.
<!--more-->

Na starcie pojawiło się ponad trzystu kolarzy aby pokonać 180 kilometrów na pętli zwanej Pierścieniem Poznania. Start odbywał się w małych grupach co 5 minut od godziny 05:00 do 08:00 tak, aby każdy mógł dostosować porę do swoich preferencji, ale także po to by nie stworzył się peleton.

Trasa przebiega drogami polnymi i leśnymi, ale też drogami publicznymi, dlatego taki sposób wejścia w wyścig jest bezpieczny i wygodny dla zawodników oraz dla organizatorów. Nawierzchnia zmienia się od super asfaltu, przez ścieżki rowerowe, ciekawe single, trudniejsze odcinki techniczne aż po malownicze szybkie szutry, nie brakuje też podjazdów i dających trochę funu zjazdów.

Hasło, które towarzyszyło zawodnikom na banerach "Sucho czy glajda" zostało szybko zweryfikowane - pogoda zrobiła się wakacyjna i choć od rana było zimno słońce szybko pokazało swoją moc. Na szczęście w połowie dystansu zawodnicy mogli skorzystać ze świetnie zaopatrzonego bufetu z pysznym jedzeniem, wyborem napojów oraz uśmiechniętą i życzliwą ekipą obsługi. Było tam tak przyjemnie, że wyjazd w dalszą drogę nie był wcale taki oczywisty.

Widać było na trasie jak różne są zamiary kolarzy: część jechała zdecydowanie na wynik, część chciała przeżyć super przygodę, inni jechali dla towarzystwa, jeszcze inni chcieli przełamać swoje słabości i pobić własne rekordy, nie zabrakło też amatorów kolarstwa romantycznego. Na trasie panowała fantastyczna pełna życzliwości atmosfera a motywacja i wsparcie unosiły się w powietrzu jak kurz na długich szutrowych odcinkach.

Na mecie czekał piękny, dopracowany medal, głośna muzyka i kolejna porcja pyszności. Zadowolenie wśród finiszerów było wszechobecne, co po ukończeniu tak wyczerpującego wyścigu wcale nie powinno dziwić.

**Komorniki MTB Team reprezentowali:**
- # 24 Katarzyna Krzycka
- # 110 Adrian Mojzykiewicz
- # 39 Krystian Matuszyński
- # 41 Mariusz Bocian
- # 40 Zbigniew Bocian
- # 46 Bartosz Bursa

**Wyniki:** <https://results.sledzgps.pl/957>

Komorniki MTB Team - zawsze w dobrym kierunku 🙂
