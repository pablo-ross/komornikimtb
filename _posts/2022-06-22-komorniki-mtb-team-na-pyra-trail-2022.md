---
layout: post
title: Komorniki MTB Team na Pyra Trail 2022
date: 2022-06-17T10:54:39.085Z
image: assets/uploads/kmtb-pyra-trail-2022.jpg
categories:
  - Aktualności
  - Zawody
tags:
  - Pyra Trail
author: ola
---
Tegoroczna, III edycja Wielkopolskiego Maratonu Gravelowego Pyra Trail skusiła dwóch zawodników Komorniki MTB Team, miłośników naprawdę dłuuuugich dystansów 😏 11 czerwca w Radzewie koło Kórnika od godziny 6:45 co 5 minut w grupach około 10 osobowych następował start. Na pokonanie trasy, której dystans wynosił 306 km 😱 limit czasowy wynosił 24 h.
<!--more-->

Trasa maratonu wiodła z Radzewa w stronę Poznania przez Starołękę, by następnie podążać znaną wszystkim Wartostradą. Kolejno czekał na nich najciekawszy odcinek pod względem technicznym czyli nadwarciańskie single wiodące od Mostu Lecha w Poznaniu, aż do Biedruska. Następnymi punktami na trasie była Puszcza Zielonka, Jezioro Lednickie, okolice Gniezna, Jezioro Powidzkie, okolice Pyzdr, Miłosławia i Środy Wielkopolskiej. Końcówka trasy prowadziła zaś pomiędzy Kórnikiem a Zaniemyślem, z powrotem do Radzewa. Trasa pod względem nawierzchni była, jak przystało na takie zawody, dosyć zróżnicowana. Mniej więcej pół na pół - odcinki asfaltowe i gruntowe. Te drugie to zarówno klasyczne szutry, piaszczyste polne drogi, jak i leśne dukty i single.

Przebieg trasy: https://ridewithgps.com/routes/39587462

Pogoda w dniu zawodów w końcu 😉 dopisała. Było bezdeszczowo i świeciło słońce, miejscami tylko zasłaniane chmurami. Do tego komfortowa temperatura i mamy idealne warunki, nic tylko czerpać przyjemność z jazdy. Całe szczęście, że ze względu na występujące we wcześniejszych dniach opady deszczu, nawierzchnia nie była strasznie sucha i piachy nie dawały się we znaki.

Nasz zespół reprezentowali dzielnie i z sukcesem Łukasz Liszka i Filip Sznajder.

Ukończyli wyścig z pięknymi czasami: Łukasz (nasz klubowy gravelowy wyjadacz) - 14 godzin 20 minut, a Filip (dopiero zaczynający przygodę z ultra) - 16 godzin 24 minuty. Obaj usatysfakcjonowani, zwłaszcza Filip po Gothica Trail - to na pewno doda mu jeszcze skrzydeł 😁 Ale jak wiadomo, najbardziej w tego typu imprezach liczy się FUN, którego tu na pewno nie zabrakło👌

Pełne wyniki: https://pyra-trail.pl/wyniki-pyra-trail-2022/

Impreza zakończyła się obfitym poczęstunkiem. Oczywiście nie mogło zabraknąć tytułowej Pyry z Gzikiem 🥔oraz makaronu. Serwowane do tego zimne piwo 🍻po 306 kilometrach, było jak ambrozja. Edycja Pyry 2022 była bardzo udana i na pewno zawitamy tam jako Team w kolejnym roku, może w jeszcze liczniejszym gronie.

Komorniki MTB Team - zawsze w dobrym kierunku🙂 