---
layout: post
title: Maciej na XII edycji Rowerem Na Śnieżkę 2024
date: 2024-09-19T06:22:55.099Z
image: assets/uploads/kmtb-sniezka-2024.jpg
categories:
  - Aktualności
  - Zawody
tags:
  - Rowerem na Śnieżkę
author: ola
---
Komorniki MTB Team zagościły na kolejnej, XII edycji "Rowerem Na Śnieżkę". Impreza organizowana jest przez Rotary Club Karpacz-Karkonosze i ma charakter charytatywny. Tym razem KMTB Team reprezentował Maciej Marczak, numer startowy 4.
<!--more-->

8 września już w nocy wiadomo było, że na tej edycji nie będzie miękkiej gry i wiatr będzie rozdawał karty, ale o tym za moment... Zacznijmy od początku i przypomnijmy o co całe zamieszanie ⤵️

W przepięknie położonym miejscu jakim jest Karpacz leżący u podnóży Śnieżki, punktualnie o godzinie 8 rano około 300 śmiałków postanowiło po raz kolejny zdobyć najwyższy szczyt Karkonoszy i to na rowerach. To wyzwanie cieszy się dużym zainteresowaniem, ponieważ ruch rowerowy w tym miejscu jest zabroniony. Śnieżka z wierzchołkiem 1603 m n.p.m. położona w Karkonoskim Parku Narodowym na granicy polsko-czeskiej, jest często odwiedzanym miejscem przez turystów. Warunki jakie tam panują są bardzo zmienne. Na szczycie można się spodziewać wszystkiego co nazywamy kapryśną pogodą, a wiatru w szczególności. 

Tak było i teraz, od rana wiał silny wiatr z prędkością ok 80 km/h w związku z czym zamknięto wyciągi od polskiej jak i czeskiej strony. W tym dniu na górę można było tylko wejść pieszo lub - jak ja -  wjechać rowerem. 

Początek dosyć przyjemny. Z centrum Karpacza do granic Parku ok 3,5 km wiodła trasa asfaltowa ze średnim nachyleniem 10-13%. Następne kilometry od Świątyni Wang to już tylko nierówno położona kostka i nachylenie rzędu 15-20%. Po dotarciu do Schroniska Strzecha Akademicka, które jest położone na otwartym terenie wiedzieliśmy że kolejną przeszkodą na trasie jest mocno wiejący wiatr. Było naprawdę ciężko. Utrzymanie się na rowerze na pochyłym szlaku z kamieni i pod wiatr to nie lada wyczyn. Coraz więcej śmiałków prowadziło rower. 

Mijały kolejne metry mozolnej walki. Po dotarciu do ostatniego już schroniska na trasie jakim był Dom Śląski byliśmy już coraz bliżej szczytu, została tylko długa prosta zwaną Drogą Jubileuszową a następnie dwa zakręty i wisienka na torcie czyli królowa Karkonoszy - Śnieżka. Po raz kolejny dotarłem na Śnieżkę, tym razem w innym wydaniu - na rowerze 💪 To dla mnie niesamowite osiągnięcie i niezapomniana przygoda. Nie było łatwo ale podołałem 🙃😎

Teraz Śnieżka w cyfrach:

* długość trasy: 14,28 km,
* przewyższenia 1064m,
* pierwszy zawodnik na mecie dotarł w czasie 01:00:55,
* łącznie na metę dotarło 271 osób.

Komorniki MTB Team - zawsze w dobrym kierunku 🙂