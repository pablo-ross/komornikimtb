---
layout: post
title: Komorniki MTB Team na Ochotnica MTB 4 Towers 2021
date: 2021-08-13T10:27:39.598Z
image: assets/uploads/ochotnica-2021.jpg
categories:
  - Aktualności
  - Zawody
tags:
  - Ochotnica MTB 4 Towers
author: ola
---
Po krótkim odpoczynku wracamy wspomnieniami do Ochotnicy, czterodniowej etapówki w Gorcach, górach o stromych, kamienistych zboczach, bez ubitych szlaków, która odbyła się już po raz piąty. Tylko tu można zrobić tak trudny i wspaniały zarazem wyścig. I tylko z ekipą Tatra Cycling Events.

<!--more-->

To bardzo kameralne wydarzenie (w tym roku 111 osób na mecie pierwszego etapu i tylko 86 osób w wynikach generalki) o niepowtarzalnej atmosferze, gdzie integracja uczestników i organizatorów jest tak intensywna jak nigdzie indziej.

Ale ścigać się w Ochotnicy mogą tylko najlepsi. Jeśli na starcie pada stwierdzenie "tu czołówka ma szansę wyjechać", to dla większości jasnym jest, że na tym "łatwym" podjeździe czeka ich butowanie. A często butowanie było oczywiste i dla czołówki😉 Dlatego nie przyjeżdżamy tu ścigać się, a przeżyć przygodę, chłonąć te piękne góry i gorczański klimat, zaznać prawdziwie górskich tras, powalczyć z własnymi ograniczeniami, szlifując zarazem formę i techniķę, czerpać frajdę z jazdy kiedy się tylko da, a zarazem być częścią tej wspaniałej braci, jaka tworzy się przez te cztery dni.

W tym roku aż piątka zapaleńców z naszego Teamu podjęła wyzwanie, aby ukończyć tę etapówkę.

Roland i Adrianna znają i kochają ten wyścig, Ola zjeździła już Gorce - choć nie w ramach wyścigu - i wiedziała czego się spodziewać, dla Izy i Tomka zaś był to debiut w takich górach. Nasza ekipa startując na dwóch dystansach ( Ada, Tomek i Roland na HARD 150 km i ponad 7000 pionowych metrów, Iza z Olą na FUN 91 km i ponad 4300 pionowych metrów) postanowiła wspierać się na trasie i tak też się stało. To jeszcze bardziej zacieśniło teamowe przyjaźnie, bo w takich trudach nie być samemu to wspaniała sprawa.

A wrażenia?

*"Dla mnie ta etapówka to indywidualna, wewnętrzna walka na niekończących się podjazdach, walka pomiędzy tym co w głowie a tym co w nogach. Ramię w ramię z Duchem Gór, ciągłe przeciąganie liny na swoją stronę, przez każdego z nas. To także niesamowita nauka zjazdów na najbardziej technicznych ścieżkach na jakich znalazłem się w życiu."*

*"Ochotnica MTB 4 Towers to impreza, która wzbudza skrajne emocje. Nienawidzisz podjazdów, ale cieszysz się gdy je wyjedziesz, padasz z nóg na szczycie, ale kochasz ten widok, cieszysz się, że już koniec tej mordęgi, ale żałujesz, że wracasz do domu. Warto tu przyjechać i tego wszystkiego doświadczyć."*

Dziękujemy bardzo Organizatorom za stworzenie tak przyjaznej kolarzom przestrzeni i za ogromne zaangażowanie w trakcie trwania wyścigu. Serdecznie pozdrawiamy genialnych fotografów, czujnych i przesympatycznych ratowników oraz wszystkich kolarzy, tych z numerami i tych bez, z którymi mieliśmy przyjemność spotkać się na trasie i poza nią. Specjalne pozdrowienia dla naszych gospodarzy za wyrozumiałość i wsparcie w codziennych przygotowaniach.

I wielkie podziękowania dla **Volkswagen Cichy-Zasada Centrum Poznań** za nasz wesoły autobus 🚚

A dla zwycięzców brawa i czapki z głów! Dla Rolanda, który po raz drugi już stracił etap III na Gorc, wyzwanie jest nadal aktualne 😉 ale na pewno znajdą się też kolejni chętni, by sprawdzić się na tej najcięższej etapówce MTB w Polsce 💪

[Wyniki](https://my.raceresult.com/162650/)

Więcej foto: [Facebook](https://www.facebook.com/Komorniki.MTB/posts/2965274370456872)

Komorniki MTB Team - zawsze w dobrym kierunku 🙂